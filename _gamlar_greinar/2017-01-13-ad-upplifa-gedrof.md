---
id: 36441
title: Að upplifa geðrof
date: 2017-01-13T17:56:46+00:00
author: Anna Guðrún Guðmundsdóttir
layout: post
guid: http://gedfraedsla.is/?p=36441
permalink: /2017/01/13/ad-upplifa-gedrof/
slide_template:
  - default
image: /wp-content/uploads/2017/01/DSF9967-1.jpg
categories:
  - Reynslusögur
---
<div id="attachment_36448" style="width: 310px" class="wp-caption alignleft">
  <img class="size-medium wp-image-36448" src="http://gedfraedsla.is/wp-content/uploads/2017/01/DSF9967-1-300x300.jpg" alt="" width="300" height="300" srcset="http://gedfraedsla.is/wp-content/uploads/2017/01/DSF9967-1-300x300.jpg 300w, http://gedfraedsla.is/wp-content/uploads/2017/01/DSF9967-1-150x150.jpg 150w, http://gedfraedsla.is/wp-content/uploads/2017/01/DSF9967-1-768x768.jpg 768w, http://gedfraedsla.is/wp-content/uploads/2017/01/DSF9967-1-1024x1024.jpg 1024w, http://gedfraedsla.is/wp-content/uploads/2017/01/DSF9967-1-800x800.jpg 800w" sizes="(max-width: 300px) 100vw, 300px" />
  
  <p class="wp-caption-text">
    <em>Ágúst Már Guðjónsson skrifar</em>
  </p>
</div>

Ég var í Fjölbraut, Garðabæ þegar ég fékk Geðrof sem leiddi til greiningar og endurhæfingar. Ég var á listabraut og mér finnst erfitt að kynnast fólki, en krakkarnir í þeim félagshring sem ég komst inn í gerðu það auðveldara fyrir mann; æðislegur hópur. En ég var samt mikið einn og inni í höfðinu á mér. Eyddi tíma á bókasafni skólans og þar hefði fyrst verið hægt að taka eftir að eitthvað var að (þetta var allt í huganum og enginn spurði, svo ég sagði ekki neitt). Þegar Ég las bækur las ég bara bækur eftir meistarana, H.K. Laxness, Einstein og goðin í myndlistinni. Þetta gerði ég af því ég taldi mig vera mikinn snilling eins og þeir voru sem ætti skilið að heimurinn þjónaði og dáði. (Stórar hugmyndir um eigið ágæti eru hluti af geðröskuninni). Og hvernig ég las. Ég var kannski klukkutíma með 2-3 málsgreinar, en ég er ekki lesblindur. Ég vildi sjúga sannleiksorkuna úr hverju orði og setningu, og ég meina það í bókstaflegri merkingu, með hjálp ofurnáttúrulegra fyrirbæra. Það var alltaf eitthvað rosa djúpt sannleikskorn um Alheiminn og mannshugann í hverri setningu, sem var sett fram í kóða, sem ég þurfti að reyna að leysa til að geta átt listamannaspjall við höfundinn í annarri vídd. Og sannleikskornin voru persónuleg skilaboð til mín. Þetta minnir mig á frasann „að lesa yfir sig“. Í geðrofsfræðslu, sem ég fékk þegar ég endaði á endurhæfingarmiðstöðinni Laugarás fyrir ungt fólk með geðrofssjúkdóma, lærði ég að það er ekki til. Manneskja getur verið með undirliggjandi ástand sem er síðan vakið upp af álaginu sem fylgir því að lesa bók eftir bók, til dæmis fyrir stressandi próf sem eru mörg eins og við vitum öll. Þú getur ekki verið heilbrigð manneskja sem las sér til geðveiki.

En þegar ég var í FG kom geðveikin mjög lúmsk inn og ég byrjaði að hverfa inn í fantasíu heim. „Sófinn“ þar sem hópurinn minn hékk var staður sem ég sat oft á (eða lagði mig). Þar skannaði ég hópinn og sá svo allt í einu eitthvað forvitnilegt. Það var eitthvað í augunum á samnemanda mínum. Á meðan hann talaði við vini sína starði ég inn í þessi fallegu augu. Hugmyndir komu í kollinn á mér og ég trúði þeim strax eins og ég væri að downloada visku úr kjarna Sannleika Lífsins, sem vissi öll svörin. Það sem augun sögðu mér var að þessi náungi og vinahópurinn hans voru í AlheimsÁstarKlúbb sem stjórnaði orkuflæði AlheimsÁstarinnar, og það voru slíkir hópar út um allan heim sem voru lítið þekktir, þótt sumir einstaklingar voru frægir (en ekki fyrir þetta). Ég sem tel mig mann Ástarinnar varð að komast í þennan klúbb. Ég spurði því hvort þeir væru að fara að gera eitthvað og endaði á að hitta þá seinna um kvöldið. Þegar við héngum þá settu þeir á lag með Rihönnu sem gerði mig reiðan þar sem ég hélt þeir vissu af öllum hugmyndunum mínum og væru að gera grín að mér (annað einkenni geðklofa) og kvaddi ég því í snatri. Ég þurfti oft að leita að kennslustofunni sem ég átti að fara í tíma í, því ég vissi aldrei hvaða dagur var eða hvaða tími var í gangi, sem sýnir óregluna sem geðveikin olli í huga mér.

Einu sinni opnaði ég dyrnar inn í einhverja stofu og horfði inn um dyragáttina, og í eitt sekúndubrot fannst mér allir hafa verið kyrrir og að svo hafi verið ýtt á „Play“. Allir byrjuðu að hreyfa sig aftur þegar ég gekk inn. Þarna var ég fljótur að fá (og sannfærast um) þá hugmynd að allt sem gengi á í þessum skóla væri leikrit. Skólastjórinn átti að hafa haldið ræðu í stóra salnum með öllum nemendum og starfsfólki um mig, og af hverju þau þyrftu að haga sér öðruvísi, þegar ég sæi til. En ég vissi ekki hvað lá því að baki. Á þessum tíma var ég að leika mér með „týpu-look“ (sem snérist síðan gegn mér) og var í röndóttri peysu, svartri og hvítri, og gekk með six-pencer hatt. Þannig, já, ég var þessi artí-týpa. Röndótta peysan og hatturinn vísuðu í gamalt look franskra listamanna. Dag nokkurn í einum listatímanum vorum við beðin um að setja saman mynd með ákveðnum aðferðum og koma með hana til kennarans eftir nokkrar vikur. Kennarinn sagði að verkin yrðu send til fransks listamanns sem síðan myndi gagnrýna þau og gefa stig. Að sjálfsögðu hélt ég að hún væri að tala um mig svo ég einfaldlega gerði ekki verkefnið, beið bara eftir að fá send verkefni nemendanna svo ég og mín snilld gætum gagnrýnt þessa amatöra. Þetta er aðeins brot af sögu minni úr FG og er það brot af allri geðrofssögunni.

Ég ætla ekki að ljúga, það er gaman að búa í þessum heimi. En gamanið kárnar þegar veröldin verður grimm og eltist við að koma manni fyrir kattarnef með slysum, hnífsstungum, barsmíðum og svikum (paranoia). Ekki heldur vill neinn verða óvinnufær því maður er oft aftengdur raunveruleikanum. Og eins og með skemmtilegu hliðina þá trúir maður ógnandi heiminum líka. En að nokkru leyti var ég með viti og mig grunaði að ég væri orðinn geðveikur og ég vil taka það fram að Geðklofi er læknanlegur sjúkdómur, andstætt því sem maður hefur heyrt.

-Ágúst Már Guðjónsson, ljóðskáld og hugsuður