---
id: 36642
title: 'Púkinn á fjósabitanum &#8211; Reynslusaga af OCD'
date: 2017-01-10T22:52:07+00:00
author: Þórhildur Erla Pálsdóttir
layout: post
guid: http://gedfraedsla.is/?p=36642
permalink: /2017/01/10/pukinn-a-fjosabitanum-reynslusaga-af-ocd/
slide_template:
  - ""
image: /wp-content/uploads/2017/01/Árný-Jóhannesdóttir-læknanemi-á-3.ári.jpg
categories:
  - Reynslusögur
---
<div id="attachment_36644" style="width: 310px" class="wp-caption alignright">
  <img class="size-medium wp-image-36644" src="http://gedfraedsla.is/wp-content/uploads/2017/01/Árný-Jóhannesdóttir-læknanemi-á-3.ári-300x201.jpg" alt="Árný Jóhannesdóttir læknanemi á 3.ári" width="300" height="201" srcset="http://gedfraedsla.is/wp-content/uploads/2017/01/Árný-Jóhannesdóttir-læknanemi-á-3.ári-300x201.jpg 300w, http://gedfraedsla.is/wp-content/uploads/2017/01/Árný-Jóhannesdóttir-læknanemi-á-3.ári-768x514.jpg 768w, http://gedfraedsla.is/wp-content/uploads/2017/01/Árný-Jóhannesdóttir-læknanemi-á-3.ári-1024x685.jpg 1024w, http://gedfraedsla.is/wp-content/uploads/2017/01/Árný-Jóhannesdóttir-læknanemi-á-3.ári-800x535.jpg 800w, http://gedfraedsla.is/wp-content/uploads/2017/01/Árný-Jóhannesdóttir-læknanemi-á-3.ári.jpg 1084w" sizes="(max-width: 300px) 100vw, 300px" />
  
  <p class="wp-caption-text">
    Árný Jóhannesdóttir læknanemi á 3.ári
  </p>
</div>

Ég á vin. Vin sem er alltaf til staðar fyrir mig. Vin sem talar oftar en ekki fyrir mína hönd, svo oft að ég þekki raddirnar okkar ekki lengur í sundur. Hann minnir mig á að gera hluti, hversu oft ég á að gera þá og hvers vegna. Hann fræðir mig og sýnir mér hve hættulegur og erfiður heimurinn getur verið. Til að byrja með hjálpaði hann mér í skóla, hjálpaði mér að vera skipulögð. Hann var líka duglegur að fá mig til að taka til í herberginu, þvo á mér hendurnar, slökkva ljósin, stíga ekki á línurnar á gangstéttinni. En þessi vinur er í raun alls ekki vinur minn, hann er skugginn sem fylgir mér og segir mér að telja hvert einasta skref, snerta hluti ákveðið oft, þvo mér um hendurnar þar til mér er illt. Hann minnir mig á að ég sé ekki fullkomin, segir að ég sé feit, ljót, heimsk og ætti helst ekki að vera til, leiðréttir mál mitt, hlær að mér og sýnir mér allra ógeðslegustu hluti sem ég gæti hugsað mér en dulbýr það sem hugsanir, hugsanir sem ég tel sjálfa mig vera að hugsa. Ég tel mig mynda þessar hugsanir, hvers konar manneskja er ég? Gæti ég stolið úr búð, gæti ég drepið mann, ef ég fer út, gæti mér verið nauðgað? Ég reyni að hrista þessar hugsanir af mér, þetta gæti ekki gerst, mun ekki gerast, eða hvað?

En þessi vinur sem er alls ekki vinur minn hættir ekki að tala, hugurinn fyllist af endalausum hugsunum sem ég sé mér ekki fært að losna við. Ég kvíði fyrir því að fara að sofa því þá er ekkert sem getur dempað raddirnar í höfðinu á mér, raddir sem eru í raun hugsanir mínar. Ég ligg í angist meðan vinurinn sem er ekki vinur minn hlær og heldur áfram að þylja upp það sem ég hræðist mest og þegar ég loks sofna dreymir mig oft það sem vinur minn talar um. Ég get ekki einbeitt mér í skólanum, hugsanirnar eru svo miklar en það eru líka svo margir hlutir sem ég þarf að gera, telja skrefin, 9x9x9x9, byrja á vinstri fæti, alls ekki stíga á línur, öll skref jafnlöng í sama takt. Ef ég kem við eitthvað með einum fingri verða allir fingurnir að snerta hlutinn líka og þá 9 sinnum, annars gerist eitthvað hræðilegt. Var slökkt á hellunni, slökkti ég ljósin í húsinu, gæti ég verið að eyða öllu rafmagninu á heimilinu og sett foreldra mína á hausinn með því? Peningarnir sem ég held á núna eru svo óhreinir, ég kasta þeim frá mér, fer inn á bað, þvæ á mér hendurnar sem ná ekki að hreinsast, eru nú orðnar rauðar og þurrar en vinurinn segir að ég sé ekki hrein.

Þessi vinur minn sem er í raun alls enginn vinur er eins og púkinn á fjósbitanum, hann fitnar og styrkist þegar honum tekst að láta mér líða illa, hugsanirnar verða verri og erfiðari að leiða hjá sér en ef mér tekst að berjast gegn honum, annað hvort með því að leiða hugsanirnar hjá mér eða að hlýða ekki, þá grennist hann, verður magur og veikburða. Þessi púki er í mínu tilviki sjúkdómur sem ég hef þurft að glíma við síðan ég var lítil, sjúkdómur sem skilgreinir mig ekki sem manneskju en er þó mjög stór hluti af mér og mínu lífi. Sjúkdómurinn kallast Obsessive Compulsive Disorder eða OCD og veldur miklum þráhyggjuhugsunum og áráttuhegðun. Í mínu tilviki hefur sjúkdómurinn valdið því að ég hef einnig orðið þunglynd og átt í miklum vandamálum með heilbrigðar matarvenjur. Þessum sjúkdómi fylgir fyrst og fremst mikill kvíði, kvíði sem verður smám saman lamandi. Með því að skrifa um reynslu mína vil ég reyna að hjálpa þeim sem eru í sömu sporum, leitaðu þér hjálpar og stattu með sjálfum þér, ekki hlusta á púkann á fjósbitanum, leyfðu honum að finna fyrir því. Vertu sterk/ur!